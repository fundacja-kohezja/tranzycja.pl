---
kolejnosc: 3
---
# Mapa tranzycji

Wbrew opinii niektórych lekarzy prowadzących, nie istnieje nic takiego jak uniwersalna mapa tranzycji. Każda osoba trans i niebinarna ma swoje indywidualne trudności i potrzeby. Istnieją pewne schematy które z braku oficjalnych wytycznych w pewnym sensie się przyjęły i mogą być oczekiwane przez niektóre osoby, które napotkasz na swojej drodze. Poniższa rozpiska skrótowo przedstawi poszczególne elementy które przyjęło się wliczać w proces tranzycji wraz z informacją jakie mogą pojawić się do nich wymogi.

## Lekarze i inni specjaliści

Poniższy tekst opisuje poszczególne specjalizacje, z którymi możesz się spotkać na drodze tranzycji. 
Bywa, że lekarze mają ich kilka i możesz "odhaczyć" je wtedy na raz.

:::warning

### Zachowaj czujność!

Każdy lekarz ma swój prywatny styl i przyzwyczajenia względem wymogów dot. tranzycji, bardzo często nieaktulanych i nie mających zbyt wiele wspólnego z aktualnymi standardami opieki nad osobami transpłciowymi. Jeśli masz wątpliwości, nie wahaj się szukać aktualnych informacji i konsultować zalecenia lekarzy z innymi specjalistami!

:::

:::spoiler Seksuolog
Tradycyjnie przyjęło się, że lekarzem prowadzącym tranzycję jest **seksuolog**, a właściwie to lekarz psychiatra, neurolog, ginekolog lub endokrynolog ze specjalizacją seksuologiczną. Jeśli zaczniesz właśnie od niego, powinien wysłać Cię do wszystkich innych specjalistów, wypisać skierowania na badania, a na samym końcu wystawić Ci dokumenty do sądu.

Pamiętaj, że masz prawo zapytać się na pierwszej wizycie czy dany lekarz pracuje z osobami niebinarnymi, stosuje tzw. "test życia", albo czeka latami przed skierowaniem na terapię hormonalną. W każdej chwili masz prawo zmienić lekarza prowadzącego.

:::

:::spoiler Psycholog - seksuolog

Seksuolog najczęściej nie będzie Cię samodzielnie diagnozować, tylko skieruje Cię w tym celu do **psychologa**, najczęściej ze specjalizacją seksuologiczną. Niektóre osoby aby zaoszczędzić czas zaczynają od psychologa i do seksuologa idą już z gotową diagnozą. Nie zawsze jednak się to opłaci - bywają seksuologowie, którzy preferują współpracę z konkretnymi psychologami, lub mają w zwyczaju "przetrzymać" osobę wyznaczoną przez siebie minimalną ilość miesięcy. Psycholog najprawdopodobniej przeprowadzi szereg testów mających oszacować Twóje zdrowie psychiczne i stwierdzić brak przeciwwskazań do tranzycji. Czasami na tym etapie możesz się też zetknąć z przestarzałymi testami na "transseksualizm".

:::

:::spoiler Psychiatra

W celu skompletowania najczęściej wymaganego zestaw dokumentów do sądu, czeka Cię także spotkane z  **psychiatrą**. Nie będzie potrzebna żadna większa dniagnoza z jego strony, a jedynie krótkie zaświadczenie o braku przeciwwskazań do podjęcia tranzycji - często wystarcza jedno spotkanie.

:::

:::spoiler Endokrynolog

W kwestii hormonów zawsze konsultuj się z **endokrynologiem**, bo to jest właśnie jego specjalizacja.  Bez zaświadczeń od seksuologa lub psychologa endokrynolog nie podejmie samodzielnie decyzji o rozpoczęciu terapii. Seksuologowie starej daty często wystawiają sami recepty na hormony, ale uważaj! To nie jest ich specjalizacja i bardzo często nie robią tego poprawnie i mogą Ci zaszkodzić.


:::

:::spoiler Neurolog

Może się zdarzyć sytuacja, że seksuolog zleci Ci badanie rezonansem magnetycznym lub EEG - w takiej sytuacji, być może odwiedzisz neurologa po odpowiednie skierowanie. Oba te badania, o ile nie ma konkretnego powodu, nie są wskazane zgodnie ze współczesnym standardem opieki nad osobami transpłciowymi.

:::

## Badania

Ponieważ transpłciowość nie jest czymś co może zostać jednoznacznie zdiagnozowane przez osobę trzecią, wokół procesu tranzycji w Polsce narosła olbrzymia ilość badań, które wykonuje się w celu wykluczenia innych ewentualności. Każdy lekarz chce zdobyć wszelkie możliwe "podkładki", natomiast sędziowie nierzadko wymagają dostarczenia dodatkowych badań tylko dlatego, że w innych procesach o ustalenie płci ktoś je załączył. Na szczęście, bardziej zaznajomieni ze współczesnymi standardami lekarze zaczęli niedawno wystawiać zaświadczenia z uzasadnieniem, że nie kierują na niektóre zwyczajowe badania, bo nie ma takich podstaw. Być może dzięki temu uda nam się w końcu wyjść z tego absurdu narastającej ilości badań i dokumentów.

:::spoiler Najczęstsze

 * **Hormony i inne badania krwi** - jeśli planujesz terapię hormonalną, na pewno zostaną Ci zlecone przed zapisaniem leków, a także później w trakcie monitorowania terapii.
 * **Kariotyp** - badanie jest bardzo drogie (ok. 400-700zł) i zupełnie niepotrzebne. Służy np. wykluczeniu czy nie jesteś osobą interpłciową. Większość sądów i seksuologów nadal badanie kariotypu traktuje jako standard.

:::

:::spoiler Częste

Bardzo często lekarze wymagają badań neurologicznych:

 * **MRI głowy** - jeśli nie masz podejrzenia prolaktynomy, nie ma podstaw do wykonywania tego badania.
 * **EEG** - trudno stwierdzić dlaczego niektórzy lekarze go wymagają. Jest dość proste i niedrogie, więc jeśli Twój lekarz go wymaga to możesz po prostu wykonać, natomiast jeśli pójdziesz po skierowanie do neurologa, może się okazać że odmówi wystawienia z braku podstaw.

:::

:::spoiler Inne możliwe badania
Inne przykładowe badania wymagane czasem przez lekarzy to np.:

 * Badanie dna oka
 * RTG głowy z oceną siodełka tureckiego
 * Badanie ginekologiczne lub andrologiczne

:::

## Sąd

Najaktualniejsze informacje na temat sądowej zmiany płci metrykalnej, znajdziesz w przygotowanego przez Rzecznika Praw Obywatelskich poradnika [Postępowania w sprawach
o ustalenie płci](/media/docs/prawo/Postepowania_w_sprawach_o_ustalenie_plci.pdf).

### Pozew

Dokładnie opisany wzór pozwu znajdziesz [tutaj](/media/docs/prawo/pozew%20o%20ustalenie%20-%20wzór.docx).

* **Autor:** Paweł Wuwer
* **Weryfikacja prawna:** [Federacja Znaki Równości](https://www.facebook.com/FederacjaZnakiRownosci/)
* **Weryfikacja językowa:** Magda Mijas i Grzegorz Żak

## Zabiegi

W Polsce na ogół lekarze trzymają się ściśle zasady, że jeśli zabiegi nie ingerują w płodność, nie wymagają prawnej zmiany metryki, choć czasem lekarze mogą wymagać do niej diagnozy (np. w przypadku mastektomii).

Jeśli zabieg mógłby pozbawić Cię płodności, lekarze będą nalegać na uprzednią zmianę płci metrykalnej. Znane są natomiast wyjątki, np. pojedyncze osoby, którym udało się uzyskać orchiektomię bez pozwu o ustalenie płci.

Pamiętaj, że żadne zabiegi nie są wymagane do zmiany płci metrykalnej, tylko Ty decydujesz jakie zabiegi chcesz przejść.

:::warning

## Możesz ulepszyć ten tekst!

Masz czas, chęci i doświadczenia którymi chcesz się podzielić? Śmiało!

* Masz uwagi albo widzisz jakiś błąd?
* Znasz dodatkowe materiały i źródła, najlepiej po polsku?

**Do uzupełnienia są m.in.:**

* Szczegółowe informacje dotyczące różnych form przyjmowania hormonów
* Szczegółowe informacje o zastrzykach - co i gdzie kupić, jak zrobić itd.
* Materiały wideo dot. terapii transżeńskiej

Komentarze i propozycje zmian możesz zostawiać [tutaj](https://hackmd.io/@tranzycja/H1oac8yeO).

:::
