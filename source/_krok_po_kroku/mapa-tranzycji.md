---
kolejnosc: 1
tags: dag&nina, opublikowane, krok po kroku
---


# Mapa tranzycji

W dziale "Krok po kroku" możesz zapoznać się z informacjami na temat transpłciowości, które pozwolą Ci sprawnie nawigować swoją własną tranzycję. 

Na początek dwie podstawowe definicje:

Pod określeniem **transpłciowości** rozumiemy wszystkie formy określania swojej płci odmiennie od kategorii płciowej, którą przypisano nam przy urodzeniu i wpisano do dokumentów. Kierujemy się szerokim i inkluzywnym rozumieniem transpłciowości: nie stawiamy żadnych kategorycznych i niezbędnych do spełnienia warunków, nie dzielimy osób trans na te prawdziwe i te fałszywe. Zdajemy sobie przy tym sprawę z umowności terminologii związanej z transpłciowością i nie chcemy jej nikomu narzucać - jeśli nie określasz się jako osoba transpłciowa, ale nadal chcesz skorzystać z jakichś form tranzycji, jak najbardziej zachęcamy do korzystania z zebranej przez nas wiedzy.

Pod określeniem **tranzycji** rozumiemy wszystkie formy zmiany swojego funkcjonowania społecznego i/lub korekty cech płciowych swojego ciała w stronę płci, z którą się utożsamiamy.

Następne kroki będą zależeć od tego, czego potrzebujesz!

:::info
Choć artykuły na stronie muszą wyświetlać się w określonej kolejności, to Ty nie musisz jej w żaden sposób przestrzegać. **Najwyższym autorytetem w obszarze Twojej tranzycji jesteś Ty sam_**, poszczególne kroki tranzycji powinny być podejmowane przede wszystkim w oparciu o Twoje potrzeby.
:::

#### Zastanawiasz się nad tym, czy w ogóle jesteś osobą transpłciową? 

Zajrzyj do naszego [artykułu zawierającego porady pomagające w samookreśleniu swojej płci](https://tranzycja.pl/krok-po-kroku/czy-jestem-trans/), a także do artykułów o [dysforii](https://tranzycja.pl/krok-po-kroku/dysforia-plciowa/) i [euforii płciowej](https://tranzycja.pl/krok-po-kroku/euforia-plciowa/). 

#### Szukasz informacji na temat efektów terapii hormonalnej? 

Sprawdź nasze artykuły o [feminizującej](https://tranzycja.pl/krok-po-kroku/feminizujaca-terapia-hormonalna/) i [maskulinizującej](https://tranzycja.pl/krok-po-kroku/maskulinizujaca-terapia-hormonalna/) terapii hormonalnej.

#### Jesteś zdecydowan*, by rozpocząć terapię hormonalną, ale nie wiesz jak się za to zabrać? 

Najczęściej do przepisania hormonów będziesz potrzebować: 
- opinii psychologicznej od psychologa-seksuologa
- diagnozy od seksuologa klinicznego 
- endokrynologa, który dobierze dawki w oparciu o badania krwi.

Wielu lekarzy stawia jednak odrobinę inne wymogi. Szczegółowe informacje uzyskasz [w naszym artykule na ten temat](https://tranzycja.pl/krok-po-kroku/tranzycja-medyczna/). Diagnoza będzie potrzebna do zmiany oznaczenia płci oraz jest wymogiem przy wielu zabiegach chirurgicznych.

#### Chcesz zmienić imię? 

Możesz to zrobić bez żadnej diagnozy, czy terapii hormonalnej. Jedynym ograniczeniem jest to, że wybrane imię nie może wskazywać na płeć inną niż ta w dowodzie (np. nie można zmienić imienia na „Zenon" mając w dowodzie literkę K, można zmienić je na inne imię kobiece lub na imię neutralne, np. „Alex"). Szczegółowo przeczytasz o tym [w naszym poradniku](https://tranzycja.pl/krok-po-kroku/zmiana-imienia-usc/).

#### Interesują Cię zabiegi, takie jak operacja genitaliów, czy mastektomia?

Na ten moment na naszej stronie nie posiadamy poradników do zabiegów chirurgicznych — jeśli orientujesz się dobrze w temacie jakiegoś zabiegu, możesz skontaktować się z nami i pomóc nam w utworzeniu jego opisu na stronie. Jeśli szukasz informacji na ten temat, najlepiej będzie skierować się na grupy wsparcia osób trans w mediach społecznościowych, takie jak:

- [NieCisowianka- Grupa Wsparcia Osób Niebinarnych, Trans i Inter oraz nie-cis](https://www.facebook.com/groups/niecisowiankawsparcie)
- [Grupa Wsparcia dla Osób Transpłciowych](https://www.facebook.com/groups/transwsparcie/)

Kliniki wykonujące zabiegi często będą stawiać wymóg przedstawienia dokumentacji od psychologa i seksuologa klinicznego, ale nie będą wymagać terapii hormonalnej, czy zmiany oznaczenia płci w dokumentach. Wyjątkiem są tutaj operacje powodujące utratę płodności (np. histerektomia, czy orchidektomia), które z racji niejasnego stanu polskiego prawa są rzadko kiedy wykonywane u osób przed zmianą danych.

#### Chcesz dowiedzieć się więcej na temat transpłciowości?

Zerknij do naszego działu [„Publikacje"](https://tranzycja.pl/publikacje/), w którym znajdziesz artykuły poświęcone bardziej teoretycznym aspektom transpłciowości i tranzycji.
