---
data: '2021-04-01 13:32:48'
---
# Spis powszechny

Na przekór wczorajszemu Dniu Widoczności, dziś rusza **Narodowy Spis Powszechny**, który usilnie odmawia uznania osób transpłciowych i niebinarnych. Udział w nim jest obowiązkowy, **odmowa podlega karze**. Niestety, państwo zmusza część osób do podawania nieprawdziwych informacji. 

W spisie zastosowany jest binarny podział na płeć - wybieramy między “kobieta” i “mężczyzna”, a nasz **wybór jest dodatkowo weryfikowany przy pomocy PESELu**. Oznacza to, że:

❌ osoby niebinarne nie mają możliwości wskazania płci pasującej do odczuwanej,

❌ osoby transpłciowe przed prawnym uzgodnieniem płci również są zmuszone skłamać.

GUS zasłania się potrzebą weryfikacji tożsamości, ale to marny argument - **dane o płci są zbierane głównie do celów statystycznych, w ten sposób będą po prostu przekłamane**. Mamy więc do czynienia z kolejnym przejawem systemowej dyskryminacji osób transpłciowych i niebinarnych. Dyskryminacji, której można było minimalnym wysiłkiem uniknąć.

Jest to szczególnie smutne w kontekście obchodzonego wczoraj święta, bo to nic innego jak systemowe odbieranie nam tej widoczności i wymazywanie nas ze społeczeństwa. Jeśli pomijamy ze statystyk jakąś grupę, to w oczach systemu ona nie istnieje.

Tego typu zabiegi utrudniają szacowanie udziału "niepożądanych" osób w społeczności i ostatecznie umożliwiają **przekłamywanie historii**, np. poprzez wmawianie nam, że osoby transpłciowe nigdy w naszym społeczeństwie nie istniały i są tylko przelotną "modą".

**Mamy nadzieję, że osoby które nie będą w stanie wypełnić ankiety Spisu Powszechnego w zgodzie ze swoim sumieniem, będą mogły liczyć na pomoc organizacji mających w swoim programie wsparcie prawne osób LGBT+**, takich jak [Kampania Przeciw Homofobii](https://kph.org.pl/pomoc/pomoc-prawna/), [Grupa Stonewall](https://grupa-stonewall.pl/), [Miłość nie wyklucza](https://mnw.org.pl/prawo/) czy [Fundacja Trans-Fuzja](http://transfuzja.org/pl/artykuly/pomoc_prawna.htm).